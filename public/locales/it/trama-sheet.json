{
  "Leggere fra le trame": "Leggere fra le trame",
  "Un romanzo d’avventura": "Un romanzo d’avventura",
  "paragraph-modi-di-leggere": "<0>Al momento della sua uscita, nel 1979, <2>Se una notte d’inverno un viaggiatore</2> segna sicuramente il nuovo picco della sperimentazione formale di Calvino, l’opera che manifesta con più forza l’intento di legittimare artisticamente la dinamica combinatoria come procedimento creativo, portandola oltre il mero mosaico strutturale delle <5>Città invisibili</5> (1972) e del <8>Castello dei destini incrociati </8>(1973) e integrandola in un organismo narrativo paradossalmente compatto, che si estende fino a comporre il corpo della forma <10>maior</10> della letteratura moderna, il romanzo. Questo testo non occupa però soltanto una posizione di rilievo nel percorso individuale dell’autore, ma anche nel panorama teorico-letterario generale del decennio in cui viene composto: pur essendo ampiamente anticipato da esperimenti precedenti, infatti, il romanzo è per molti aspetti figlio delle specificità culturali degli anni Settanta, e la sua realizzazione, a cui Calvino dedica un’attenzione raramente esclusiva, come testimonia il diradarsi delle altre pubblicazioni, incapsula come una stratificazione fossile dei frammenti ben riconoscibili del dibattito critico dell’epoca.<br/>Scritto a partire dal 1977, ma costruito attorno al nucleo di un «meccanismo» la cui prima testimonianza era apparsa già nel 1975 nell’evocazione degli «<15>incipit</15> di innumerevoli romanzi» che conclude <17>La squadratura</17>, un testo più tardi identificato dall’autore come «nucleo generativo del libro» (Falcetto 1992, 1381-1382), <20>Se una notte d’inverno un viaggiatore</20> viene alla luce nel periodo in cui si infittiscono le relazioni dell’autore con lo scenario teorico-letterario europeo, e risente vistosamente di questa ricettività, che include notoriamente gli esercizi stilistici del gruppo francese dell’Oulipo, ma forse ancora più significativamente in questo contesto gli studi della Scuola di Costanza. Fin dal 1967, con l’uscita del saggio di Hans Robert Jauss sulla storia della letteratura come provocazione, tradotto in Italia già nel 1969 con il titolo <23>Perché la storia della letteratura?</23>, il dibattito critico dell’intero continente aveva iniziato a rivolgersi al problema di quella che da lì in poi sarebbe stata chiamata, sulla scia di un altro saggio dello stesso Jauss, «estetica della ricezione» (Jauss 1969; 1988): un approccio ai problemi estetici che rimescolava gli ordini di priorità acquisiti nella tradizione critica fino a quel momento e in particolare si dedicava alla demistificazione della figura sacrale dell’autore e alla complementare riabilitazione del lettore come partecipante attivo e addirittura agente principale della comunicazione letteraria. Visione che nel corso degli anni Settanta, cioè proprio a ridosso del momento in cui Calvino inizia a comporre il suo ultimo romanzo, aveva guadagnato anche il contributo fondamentale di Wolfgang Iser, i cui saggi dedicati al concetto di «lettore implicito» e allo svisceramento delle dinamiche coinvolte nell’«atto della lettura» (Iser 1974; 1976) rafforzano l’interesse generale dei teorici letterari per l’interazione differita tra autore e pubblico, interesse che in Italia prende forma, tra l’altro, negli studi composti da Umberto Eco nella seconda metà degli anni Settanta e raccolti, con una significativa coincidenza cronologica, proprio nel 1979 nel volume <25>Lector in fabula</25>, per moltissimi aspetti “opera sorella” di <28>Se una notte d’inverno un viaggiatore</28>.<br/>L’impatto di questa stagione teorica sull’ultima grande fatica narrativa di Calvino è clamorosamente evidente: quello che l’autore ci presenta fin dall’incipit è un proclamato “romanzo del Lettore”, in cui le dinamiche sotterranee studiate dall’estetica della ricezione vengono disseppellite e portate alla luce in una forma esibita e quasi esagerata. Abbiamo così da un lato la sonora voce narrante che, pur non dichiarandosi mai come voce dello scrittore, è palesemente costruita per dare forma alle ipotesi anticipatorie che chi scrive inevitabilmente formula sul proprio pubblico, e dall’altro un protagonista che non è definito da nient’altro a parte il suo essere fruitore di opere letterarie, in un vuoto di connotati che ne fa quasi la personificazione del concetto astratto, a metà tra il teorico-letterario e l’editoriale-commerciale, di «lettore comune» inteso come colui che, a differenza dei critici e degli studiosi, «legge per il proprio piacere e non per impartire la sua cultura o per correggere opinioni altrui» e risponde solo all’«istinto di voler creare per sé, derivandolo dai vari elementi in cui potrà imbattersi, un qualche quadro d’insieme» (Woolf 1995, 9). La sovversione delle dinamiche autore-scrittura-lettore tuttavia non è limitata a questo più vistoso dato superficiale: c’è infatti un livello compositivo ancora più profondo in cui la riflessione metaletteraria si infiltra e diventa una vera e propria vivisezione dei meccanismi di creazione e fruizione, ed è la trama.</0>",
  "paragraph-perche-la-trama": "<0>Perché la trama: sabotare l'autore, sabotare il lettore</0><1>In <1>Lector in fabula</1> Eco analizza le modalità con cui si attua la «cooperazione interpretativa» del lettore, e nota che, dopo il primo passaggio iniziale che consiste nel riconoscere gli elementi di base della storia confrontandoli con l’enciclopedia narrativa mentale accumulata attraverso la pratica di lettura, il vero momento cardine della dinamica testo-lettore si raggiunge quando questi elementi di base vengono connessi tra loro per formare delle <3>fabule</3> (Eco 1979, 102), cioè quelle strutture portanti che, secondo gli studi formalisti dell’inizio del Novecento, funzionano come sorte di endoscheletri delle trame. Il ruolo della trama come motore del meccanismo che produce lo scambio di significati tra scrittore e pubblico non è un concetto moderno, al contrario risale alle origini stesse della letteratura occidentale, ed è radicato nella <5>Poetica</5> di Aristotele, in cui si trovano delle prescrizioni sul modo corretto di costruire i racconti che rimangono quasi ininterrottamente attive nella storia delle narrazioni per tutti i ventitré secoli che ci separano dalla loro elaborazione: agli autori «epici» (cioè di testi narrativi) è raccomandato di strutturare i loro testi secondo lo schema tipico della tragedia, scegliendo di rappresentare un solo evento autoconcluso in cui si passa in modo chiaro da una condizione di equilibrio iniziale a una serie di perturbazioni e mutamenti che si dipanano l’uno dall’altro secondo rigidi rapporti di causalità, coinvolgendo personaggi dotati di un carattere fisso che determina tutte le loro azioni, per arrivare infine a una nuova situazione di equilibrio, raggiunta attraverso la soluzione delle difficoltà o l’eliminazione catartica dei desideri. Questo schema apparentemente banale in realtà costituisce la declinazione estetica dell’intera ontologia aristotelica (Tortonese 2013), e porta con sé una visione oracolare e quasi sacerdotale dello scrittore: per Aristotele infatti l’attività di costruire una trama richiede la capacità di mettere ordine nel caos dell’esperienza quotidiana, individuando relazioni e catene causali che sono invisibili agli uomini comuni e che possono illuminare la verità dell’universo, facendo dell’autore di racconti un individuo speciale, incaricato di una missione poetica che ha la stessa dignità della filosofia e della religione. Nel corso dei secoli, tuttavia, la norma aristotelica si sgancia da queste complesse implicazioni concettuali e si cristallizza sempre di più in una regola di scrittura, rendendo possibile proprio quel meccanismo su cui si concentrano Jauss, Iser e Eco: in quanto formula fissa dotata di passaggi ricorrenti, infatti, la trama finisce per trasformarsi in una sorta di cifrario universale di tutti i racconti, una base neutra su cui il lettore si addestra a riconoscere certi dispositivi del racconto e ad aspettarsi precise combinazioni di fatti, personaggi e conseguenze, la cui interpretazione è prestabilita e non lascia margini ad ambiguità o dubbi.<br/>Si capisce quindi come sia estremamente rilevante che Calvino, nel romanzo che mette esplicitamente in campo il discorso del rapporto autore-testo-lettore, scelga di far esplodere e implodere la trama sostituendo all’arco drammatico della tradizione aristotelica una sequenza intermittente di false partenze e sviluppi bloccati, che non si dipana in modo lineare e fluido ma procede per slogature, ellissi e dislocazioni continue.</1>",
  "paragraph-distruggere-la-trama": "<0>Distruggere la trama tradizionale è insomma il modo in cui Calvino realizza, al livello della forma, quel sabotaggio dell’autore che è tipico delle estetiche della ricezione: nel suo romanzo non solo è continuamente interrotta e scardinata quella che supponiamo sia la trama principale, ovvero la vicenda del Lettore, ma sono sistematicamente spezzate tutte le trame dei dieci libri che il Lettore cerca di leggere, che vengono spaginati, rubati, squartati, manomessi e disintegrati con un’insistenza e una varietà di soluzioni al limite del sadismo. Smantellando lo scheletro della trama completa viene smantellato anche quel potere esclusivo di riorganizzazione delle esperienze e di rivelazione delle logiche profonde del cosmo che una tradizione millenaria aveva associato alla figura dell’autore, e la cui traccia persistente era ancora viva nella memoria automatica del “lettore medio” nonostante le profonde mutazioni di paradigma letterario occorse a partire dal XIX secolo. Ma lo scardinamento attuato da Calvino va oltre la semplice alternanza tra le storie interrotte dei romanzi citati e la storia frammentata del suo stesso metaromanzo, e raddoppia la posta in gioco inserendo due momenti di ripiegamento totale, le lettere di Ermes Marana e il diario di Silas Flannery. In queste due lunghe parentesi, introdotte con delle variazioni sull’espediente retorico del manoscritto ritrovato che non a caso è una delle strategie più tradizionali del genere romanzesco e appare come un omaggio ironico al più canonico degli autori italiani, Manzoni, vediamo in azione due forme aggiuntive di sabotaggio dell’autorità dello scrittore, che qui vengono messe in atto direttamente da due personaggi che sono scrittori essi stessi. Da un lato infatti abbiamo il rifiuto frontale del concetto di «autorità dell’autore» (Barenghi 1992) da parte del falsificatore compulsivo Marana, che vagheggia un mondo di apocrifi letterari in cui il principio dell’autorialità è stato compromesso irrimediabilmente; dall’altro vediamo il prototipo dello scrittore per eccellenza Flannery colto in un momento di crisi della scrittura, che quindi è anche crisi della sua stessa esistenza, e che per rimediare al prosciugamento della sua ispirazione creativa sperimenta idee casuali e arriva a ipotizzare un romanzo su due autori di romanzi che falliscono nel loro compito creativo abdicando alla propria ispirazione per imitarsi reciprocamente, in un caleidoscopio di negazioni che polverizzano del tutto la figura sacrale dell’autore.<br/>D’altra parte, accanto al sabotaggio integrale della figura autoriale, è anche importante notare che «Calvino non spoglia lo scrittore dell’autorità semplicemente per dare quell’autorità al lettore […] sostituendo un ideale metafisico con l’altro», ma esibisce una serie di approcci diversi e conflittuali alla lettura che sono volontariamente esagerati «per esporre le supposizioni sbagliate sia sull’autorialità sia, forse in modo ancor più importante, sulla lettura» (Sorapure 1985, 705). È qui che entra in gioco non soltanto la Lettrice, ma anche tutti gli altri personaggi più o meno lettori che, susseguendosi in vari incontri, esprimono la loro visione dell’esperienza narrativa contestando e relativizzando quella del protagonista, che potremmo essere tentati di considerare come l’unica valida. Mettendo il Lettore di fronte a concezioni del libro e della lettura che sono diverse dalla sua e che, soprattutto, sono ognuna a modo proprio più forti, definite e autoconsapevoli della sua, Calvino espone spietatamente la fondamentale vacuità del suo protagonista in quanto “lettore medio”, sabotando l’impulso di immedesimazione che proveremmo nei suoi confronti. E anche in questo senso la costruzione della trama è rivelatoria del messaggio calviniano: l’interruzione continua e frustrante delle storie è infatti tanto più significativa perché mette in luce le ingenuità del suo eroe, in primo luogo la pretesa di leggere una storia unicamente “per sapere come va a finire”, che è sintomo del suo impulso «a cercare nelle opere che legge come dare un senso alla propria vita» (Todorov 2008, 6). L’errore fondamentale del Lettore, che è poi speculare alla pretesa altrettanto infondata dell’autore tradizionale, è guardare alla trama come a un’alchimia o a un gioco di prestigio il cui valore si attiva solo quando si raggiunge il finale, un meccanismo capace di illuminare il senso profondo della realtà e di premiare chi lo percorre con la rivelazione di un qualche segreto su come organizzare la propria caotica esperienza, ma solo a patto di seguirlo fino in fondo (Kermode 1972). Essendo proiettato sulla scoperta del finale, quindi, si capisce come le cesure che impediscono al Lettore di procedere in avanti nelle storie e di chiudere le parabole aperte delle trame siano la massima forma di sabotaggio delle sue aspirazioni, ben più di quanto non lo siano per la Lettrice, che invece dimostra di avere un approccio più organico e immediato all’esperienza della lettura, non così ossessivamente finalizzato al raggiungimento della conclusione.<br/>Ma qual è la trama di questo Lettore perseguitato dalle trame?</0>",
  "romanzo-d-avventura": "<0>Se ritagliamo via i romanzi incastonati nella storia-cornice del Lettore e ricuciamo insieme soltanto le parti che lo vedono protagonista, possiamo notare immediatamente che ci sono alcune note ricorrenti nell’articolazione della sua trama, alcuni motivi che spiccano tra gli altri per l’insistenza con cui ritornano, e che nel loro insieme finiscono per tratteggiare qualcosa di inatteso.</0>",
  "paragraph-schema-della-trama": "<0>Salta subito all’occhio il fatto che il grosso della vicenda del Lettore tenda a posizionarsi su alcune linee di galleggiamento preferenziali. Anche qui, come in molti testi di Calvino, hanno un ruolo particolare gli incontri, che si articolano su due dinamiche complementari e fortemente significative: da un lato gli 8 incontri maschili che coinvolgono 7 interlocutori e procedono secondo una logica rigorosamente sequenziale, in cui i personaggi secondari vengono coinvolti solo una volta per poi non tornare più nel seguito della vicenda, comportandosi quindi come una sorta di personificazioni degli ostacoli progressivamente incontrati e superati dall’eroe (l’unica eccezione che si sottrae è il suo opposto polare, il non-lettore Irnerio, unica figura di tutta la storia a essere radicalmente estranea alla lettura, caratteristica che la pone in una certa misura fuori dal perimetro della vicenda e giustifica le sue due apparizioni con il ruolo di chi, osservando i fatti dall’esterno, può fornire informazioni mancanti); dall’altro gli 8 incontri femminili che invece coinvolgono solo due donne che ritornano, Ludmilla e Lotaria, peraltro legate da una certa confluenza delle identità (dall’iniziale comune del nome allo stato di sorelle al coinvolgimento personale sia con il Lettore sia con i suoi opposti Marana e Flannery). Interessante è anche la geometria dei sentimenti, nella quale mancano gli stati più sfumati di sospensione o riflessione e sono invece sottolineati gli estremi emotivi della tensione positiva (illusione/speranza) e negativa (angoscia/delusione e smarrimento/dubbio), tra i quali si articola un’alternanza relativamente regolare. Legata al piano dell’emotività è anche la presenza ricorrente di momenti in cui il protagonista, sollecitato ad abbandonare il proprio stato di naturale indecisione dai continui imprevisti esterni e dall’incentivo sentimentale dell’interazione con Ludmilla, concretizza il proprio impulso all’azione pianificando un’iniziativa, una prova di conquista dell’<1>agency</1> che nonostante i fallimenti si ripete per ben 13 volte. Ma il dato forse più notevole è la ricorrenza del motivo dello spostamento nello spazio: l’insieme dei motivi legati al movimento conta 21 occorrenze, e porta alla luce l’elemento forse a prima vista meno appariscente della vicenda del Lettore, ovvero il fatto che la sua è nei fatti la storia di un viaggio in senso proprio. Un dato che assume un significato particolare se pensiamo che lo stesso Iser nei suoi saggi associa il lettore alla metafora del viaggiatore, inteso come soggetto che compie un percorso attraverso gli snodi della trama, nel corso del quale i suoi sentimenti vengono coinvolti in un moto altalenante di frustrazione e soddisfazione del desiderio narrativo (Iser 1976, 40ss). Se a tutto questo aggiungiamo anche l’ultimo e il più vistoso elemento ricorrente nella trama del Lettore, vale a dire l’irruzione metaletteraria del narratore che commenta la vicenda, e che si posiziona principalmente e non a caso sul «cominciare e finire» del testo, per usare una formula calviniana (Calvino 1995a, 734-753), ovvero quelle zone di soglia che si trovano ai confini del libro e intorno agli incipit dei capitoli e dei racconti incastonati, abbiamo l’ultimo indizio per trovare nella filigrana di <4>Se una notte d’inverno un viaggiatore</4> l’ombra di un genere ben preciso, e forse del più inaspettato: il romanzo d’avventura. Gli incontri-ostacoli sequenziali maschili, l’inseguimento di una donna come oggetto del desiderio ricorrente, l’oscillazione estrema dei sentimenti che favorisce la costruzione della tensione e dell’empatia verso il protagonista, l’impulso disordinato ma onesto all’iniziativa che rilancia in avanti la situazione di squilibrio e motiva il proseguimento della peripezia, il commento metanarrativo sulle soglie: analizzata nelle sue linee di tensione, la trama della storia del Lettore rivela una sovrapposizione quasi perfetta alle trame dei romanzi avventurosi del XVIII secolo, e in particolare a quella del <6>Tom Jones</6> di Henry Fielding, forse la massima incarnazione di questo genere nell’intera letteratura moderna. Leggendo la trama del Lettore senza le interruzioni dei libri altrui scopriamo insomma che <9>Se una notte d’inverno un viaggiatore</9>, il romanzo metaletterario per eccellenza di Calvino, cioè un autore che fin dagli anni Cinquanta aveva contestato ironicamente il genere avventuroso intitolando <11>avventure</11> le sue storie di piccole esperienze di vita comune (quelle che sarebbero finite a comporre <13>Gli amori difficili</13>), usa in realtà come propria struttura nascosta lo scheletro della trama romanzesca “ingenua” per eccellenza, recuperata in blocco da quel <16>romance</16> o <18>roman d’aventure</18> (Rivière 1913) con cui il Novecento aveva tentato di dichiarare chiusi i conti: il racconto avventuroso basato sulla peripezia e lo spostamento, radicato nella grande genealogia occidentale che parte dai poemi omerici e dalle <20>Etiopiche</20> di Eliodoro per arrivare agli autori della materia arturiana, ad Ariosto, all’avventuriero-lettore (e anche lui lettore problematico) <23>Don Chisciotte</23>, e infine alle narrazioni rocambolesche dei romanzi moderni dai <25>Viaggi di Gulliver</25> di Jonathan Swift in poi.</0>",
  "paragraph-esperienze-vicarie": "<0>D’altra parte, se ritagliamo via i romanzi incastonati per osservare soltanto la linea pulita della trama del Lettore, perdiamo anche, paradossalmente, una parte significativa della narrazione relativa al Lettore stesso: il rapporto tra la sua storia e le vicende dei romanzi che legge non è infatti soltanto di reciproca interruzione, ma anche di reciproca integrazione, e ancora più esattamente di <1>proiezione</1>, nel senso che tutti i protagonisti dei libri si rivelano in un modo o nell’altro doppi e alter ego leggermente variati del protagonista, incarnando parti della sua identità ed esplorando virtualmente le potenzialità del suo carattere. Fin dal primo incipit che introduce nella vicenda del Lettore, Calvino imbastisce subito una dinamica complessa in cui si alternano corrispondenze e rovesciamenti, in una forma che rimanda in qualche misura agli “episodi” dei poemi cavallereschi, spesso composti da mosaici di singole storie o leggende autonome nate attorno a diversi personaggi dell’immaginario letterario, e riassemblate in un unico testo sostituendo i vari protagonisti con un unico eroe. Un prototipo che era ben presente nella biblioteca mentale calviniana, nella quale la tradizione arturiana e in particolare il filone ariostesco era centrale, come traspare anche dalla contiguità lessicale e concettuale tra il linguaggio che lega il «piacere della pura proliferazione delle storie» (Du Plessix Gray 1981) di <4>Se una notte d’inverno un viaggiatore</4> al metodo con cui Ariosto fa «proliferare episodi da episodi, creando nuove simmetrie e nuovi contrasti» (Calvino 1995b, 759), descritto dallo stesso Calvino in un saggio che risale proprio al periodo della stesura del romanzo (1975).</0>",
  "paragraph-dove-siamo": "<0>L’interazione tra gli incipit dei romanzi e la vicenda del Lettore, e in particolare il loro ruolo di completamento organico della cornice, è imbastito già dal primo romanzo, in cui un protagonista dai tratti ancora indeterminati incontra una donna verso cui sviluppa un’immediata attrazione mentre si trova lanciato in una misteriosa e inaspettata missione: è la traccia che prefigura proprio ciò che sta per accadere al Lettore, che sorpreso dall’errore di impaginazione del libro si reca nella libreria in cui incontra per la prima volta Ludmilla e inizia la sua avventura. Ma la complessità del rapporto tra storie e cornice è ancora più chiara nel secondo incipit, quello in cui il motivo iniziale dell’infatuazione per la donna viene complicato dall’inserimento di un nuovo elemento, il rivale maschile, o più esattamente un personaggio maschile che il protagonista trasforma rapidamente in avversario amoroso nella propria immaginazione. Anche in questo caso, è esattamente ciò che sta per avvenire al Lettore, che dopo il secondo romanzo interrotto verrà indirizzato da Ludmilla all’oscuro Istituto di lingue e letterature botno-ugriche dell’Università e qui incontrerà Irnerio, che nel giro di poche pagine prenderà nella sua mente il ruolo di rivale («pensando a Ludmilla che veniva qui, che si nascondeva qui, <1>forse con Irnerio</1>», <4>RR</4>, II, 660, corsivo mio). Tuttavia è qui che notiamo la prima delle tante variazioni che Calvino inserisce nel meccanismo di rispecchiamento per alterare la corrispondenza diretta tra vicende narrate e peripezie del Lettore: se infatti il primo incipit si riversava sulla cornice con un perfetto parallelismo, così che in entrambi i casi all’incontro con la donna seguiva il momento dell’esaltazione sentimentale e il desiderio di instaurare una relazione, il secondo incipit stabilisce un precedente che nella cornice viene ribaltato, aprendo una divaricazione tra il personaggio del romanzo, che al primo sospetto di gelosia si scaglia contro il proprio avversario coinvolgendolo in una rissa violenta, e il Lettore che invece, di fronte allo stesso sentimento potenziale, cade in uno stato di turbamento e immobilità e lascia allontanare il possibile rivale quasi con un senso di sconfitta preventiva. Gli incipit fanno quindi da esperienza vicaria sia per il protagonista sia per il lettore (reale), e l’attenta calibratura di questa tensione tra ripetizioni e rovesciamenti, qui appena introdotta e resa sempre più complessa con il procedere della storia, è in un certo senso il vero e proprio motore su cui si basa tutto il resto di <6>Se una notte d’inverno un viaggiatore</6>, oltre a essere la strategia che permette a Calvino di espellere quasi completamente dal piano della rappresentazione diretta la costruzione psicologica del suo “eroe” (e parzialmente anche quella della coprotagonista), dislocando la messa a fuoco dei suoi connotati psicologici e caratteriali nei romanzi incastonati, che funzionano come laboratori dell’identità e fucine delle opzioni comportamentali che il Lettore travasa poi nella propria vita. Il che è reso possibile dal fatto che il Lettore è un personaggio dai confini instabili e dagli schemi di azione incerti, che presenta la sintomatologia tipica dei personaggi che si trovano in uno stato di ansia mimetica: la sua stessa natura di lettore, cioè di soggetto che ha come primo carattere definitorio della propria identità l’elemento della lettura, dell’immersione nelle storie scritte, sembra predisporlo a guardare le esperienze della sua vita reale attraverso il filtro di senso delle esperienze rappresentate che ha appena letto, nelle quali ricerca ossessivamente dei modelli di comportamento da imitare e in generale una forma di «consolazione per la sua esistenza disordinata e incontrollabile» (Sorapure 1985, 702).</0>",
  "paragraph-oltre-la-proiezione": "<0>Oltre la proiezione: la letteratura come inconscio</0><1>Tra i punti in cui il modello di riversamento tra incipit e cornice raggiunge i picchi di maggior complessità di <2>Se una notte d’inverno un viaggiatore</2>, un ruolo di particolare rilievo è sicuramente legato all’interazione con la Lettrice, che subisce a sua volta lo stesso processo di osmosi dell’identità in cui è coinvolto il Lettore: una condizione di dislocamento e quasi di transfert che attraversa le barriere ontologiche tra realtà (intradiegetica, ovviamente) e finzione, e fa sì che, come tutti i protagonisti maschili sono versioni alternative o potenziali del Lettore, così tutte le coprotagoniste femminili elevate a oggetto del desiderio siano proiezioni di Ludmilla. Fin dal secondo capitolo del resto veniamo subito informati della dinamica per cui gli accenni degli altri personaggi alla donna, cioè tecnicamente il suo “essere narrata”, provocano nel Lettore un effetto di smottamento dei livelli discorsivi e «creano intorno alla Lettrice una curiosità apprensiva non dissimile a quella che ti lega a Zwida Ozkart, nel romanzo di cui stai cercando il seguito, e anche alla signora Marne nel romanzo che avevi cominciato a leggere il giorno prima» (<4>RR</4>, II, 659). È quindi particolarmente rivelatore il modo in cui Calvino conduce il suo protagonista verso l’agognata conquista della Lettrice.</1>",
  "paragraph-dove-siamo-2": "<0>Nuovamente, i romanzi fanno qui da scorciatoia esperienziale: il Lettore, proiettato nelle vicende dei personaggi dei romanzi, sperimenta modalità di interazione con la donna-amante che vanno dalla complicità al conflitto, e integrano anche la presenza di un terzo soggetto che interviene come rivale, evidente proiezione sia di Irnerio sia del fantasmatico Ermes Marana, sui quali si intrecciano interessanti elementi mortuari o mortiferi. L’intera prima metà del romanzo prepara così l’avvicinamento dei due protagonisti costruendo un <1>crescendo</1> della tensione erotica che rimane rigorosamente confinato negli incipit finché, a ridosso dell’evento semitraumatico che è la scoperta delle lettere di Ermes Marana e della precedente relazione tra il falsario e la Lettrice, l’incontro amoroso tra i due personaggi centrali del romanzo si può finalmente realizzare. Le letture agiscono insomma da acceleratori dell’esperienza reale, offrendo al protagonista un bagaglio di interazioni virtuali con la donna desiderata, e riempiendo in forma traslata il vuoto di connessioni che agli occhi del lettore reale (cioè il lettore del romanzo di Calvino) rischierebbe di far sembrare questa scena precipitosa e mal preparata. In questo modo l’autore può creare una dinamica di continuità paradossale che trasforma i “vuoti” in “pieni”, e anche se il protagonista non vive esperienze “reali”, le esperienze di lettura nelle quali si proietta intervengono a coprire la mancanza e finiscono per diventare parte integrante della trama pur essendone teoricamente una sospensione. Così che alla fine della storia abbiamo la sensazione che il Lettore e la Lettrice abbiano davvero attraversato tutte le esperienze messe in scena nei vari romanzi, e la conclusione della loro parabola ottiene un valore di chiusura soddisfacente.<br/>Ma Calvino, con un gesto tipico della sua inclinazione a gareggiare con i meccanismi narrativi che lui stesso ha costruito, non si limita a mettere in scena la dinamica di imitazione con cui il protagonista risucchia costantemente esperienze e schemi di senso dai romanzi che legge, e in un punto particolare arriva a capovolgere il proprio gioco per creare una piccola ma significativa frattura della dinamica consolidata.</0>",
  "paragraph-dove-siamo-3": "<0>Siamo quasi alla fine del testo: durante la seconda metà del romanzo, una costruzione simmetrica a quella che aveva portato alla conquista di Ludmilla inizia a innestare negli incipit un nuovo <1>crescendo</1>, questa volta puntato verso il tradimento della donna desiderata con una donna-rivale. Esattamente come era successo in precedenza, i romanzi incastonati esplorano in modo via via più chiaro ed esplicito l’indecisione del protagonista tra due donne contrapposte, e mostrano il suo graduale scivolamento verso quella “sbagliata”: arriviamo così al momento in cui, nella cornice, il Lettore, tra i commenti ironicamente scandalizzati dell’autore-narratore, cede alla provocazione di Lotaria, che nel testo è stata ripetutamente presentata come contrario e allo stesso tempo come doppio di Ludmilla, e che si è appena esibita in un vertiginoso accumulo di false identità, fino a diventare quasi una versione femminile di Marana. Ed è qui che Calvino fa scattare il suo piccolo gioco di inversioni, che proprio sul finale scompagina quella che credevamo essere la direzione fissa e unica del processo di proiezione-imitazione: se finora il Lettore traeva dalla lettura appena fatta il quadro psicologico ed emotivo con cui affrontare il seguito della sua realtà, dimostrandosi malleabile e pronto a plasmare se stesso sul modello della narrazione che aveva appena assorbito, ora il gesto di tradimento che scompagina le carte della storia rovescia anche l’ordine delle influenze e rimbalza sulla lettura seguente. L’esperienza disorientante del rapporto con Lotaria, e il collasso delle identità tra le due sorelle, che arriva a scompigliare l’identità del Lettore stesso, con un effetto di simmetria impossibile che ricorda la logica notturna teorizzata da Matte Blanco (Matte Blanco 1990), ribalta l’ordine naturale dell’immedesimazione e fa in modo che, per una volta, sia la vita del protagonista a influenzare la scrittura del romanzo successivo: la storia di un personaggio alla ricerca delle proprie ignote origini, che si imbatte e tenta di sedurre due diverse ragazze che però sono entrambe sue sorellastre, in un triangolo di rapporti simmetrici e allo stesso tempo asimmetrici che ripete esattamente la dinamica appena capitata al protagonista della cornice incarnando vistosamente, tra le altre cose, il suo chiaro senso di colpa e di smarrimento per l’azione compiuta.<br/>Nel complesso, vediamo come Calvino riesca a sfruttare le stratificazioni della sua opera più postmoderna, e cioè più legata a una certa visione della letteratura come gioco formale, per nascondere al suo interno un contro-discorso che invece riabilita la letteratura come esperienza reale. Una sorta di testimonianza del fatto che c’è una base comune di vita umana che la narrativa è in grado di intercettare e che la “magia” della lettura di storie umane può restituirci, prevalentemente dandoci la possibilità di sostituirci ai protagonisti dei libri nonostante le differenze superficiali di identità, situazioni e temperamenti. Ma anche una testimonianza del fatto che il potere della trama come meccanismo di produzione del senso è talmente forte da scavalcare le partizioni interne e i “giochi” metaletterari, trovando sempre un modo per ricostituire una continuità complessiva e un’unità organica che, in una forma o nell’altra, riesce a riportare il caos delle forme sotto l’ala di un senso.</0>",
  "Modi di leggere": "Modi di leggere",
  "Esperienze vicarie": "Esperienze vicarie",
  "Schema della trama del lettore": "Schema della trama del lettore",
  "trama-di-se-una-notte": "<0>Trama di <1>Se una notte d'inverno un viaggiatore </1>suddivisa nelle sue varie componenti narrative</0>",
  "Dove siamo": "Dove siamo"
}